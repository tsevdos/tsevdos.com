---
title: "Ο πελάτης έχει πάντα... άδικο!"
date: "2010-07-13"
type: "post"
categories:
  - opinions
---

Ποτέ μου δεν κατάλαβα γιατί από παιδιά μας μαθαίνουν το χαζό γνωμικό "Ο πελάτης έχει πάντα δίκιο". Δηλαδή εάν μπω σε ένα κατάστημα και αρχίζω να βρίζω τους πάντες και να απαιτώ παράλογα πράγματα, θα πρέπει να με ανεχθούν απλά και μόνο επειδή παίζω τον ρόλο του πελάτη; Πραγματικά δεν μπορώ να το καταλάβω αυτό. Το ακόμα χειρότερο είναι πως οι περισσότεροι από εμάς το εφαρμόζουν σαν άγραφο νόμο και χωρίς δεύτερη σκέψη! Όποιος τυχαίνει και έχει τον ρόλο του πελάτη έχει πάντα δίκιο και δεν χρειάζονται περαιτέρω διευκρινήσεις και εξηγήσεις! Τι σχέση έχει τώρα αυτό με το web design/development; Βασικά έχει να κάνει με τα πάντα, άρα και με αυτό...

Όταν λοιπόν σας χτυπήσει την πόρτα ένας πελάτης, που έχει σερφάρει 2-3 φορές στην ζωή του, και "θέλει ένα site", πρέπει να καταλάβει πως εσείς είστε ο ειδικός και φράσεις σαν τις παρακάτω απλά είναι παράλογες και δεν στέκουν:

- Θέλω ένα site σαν αυτό του γείτονα
- Θέλω το logo μου να στριφογυρίζει στην οθόνη
- Θέλω να παίζει το αγαπημένο μου τραγούδι στο background
- Θέλω να έχει αστράκια και φωτάκια παντού
- Τα Χριστούγεννα θέλω να βγαίνει ο Άι-Βασίλης με τους ταράνδους και να κόβει βόλτες

Είμαι σίγουρος πως ακούτε συχνά τέτοιες ατάκες (ειδικά την τελευταία 🙂) ωστόσο πιστεύω πως είναι στο χέρι μας να εκπαιδεύσουμε το εκάστοτε πελάτη και να του κόψουμε από την αρχή τα περίεργα αιτήματα του... Ακούω πολλούς ήδη να σιγοψιθυρίζουν, ναι αλλά άμα τον χάσουμε; Οι εποχές είναι δύσκολες για να χάνουμε χρήματα κτλ κτλ... Σε αυτό το σημείο ξεχωρίζει ο άνθρωπος με προσωπικότητα, γνώση και υπομονή (δεν πρέπει να διαθέτω κανένα από τα 3), ο οποίος θα εξηγήσει στον πελάτη τι πρέπει να γίνει, πως θα γίνει σωστά, ενώ θα προσπαθήσει να του προσφέρει/πουλήσει και την καλύτερη λύση με το budget που έχει στην διάθεση του. Θα του εξηγήσει πως το site φτιάχνεται για να εξυπηρετήσει κάποιον συγκεκριμένο σκοπό, και όχι για να ακούει το αγαπημένο του τραγούδι στο background και να χαίρεται την απαίσια παλέτα χρωμάτων που διάλεξε (για όλα αυτά [υπάρχει ήδη λύση](http://www.cornify.com)!

Ναι, αλλά αν ο πελάτης επιμένει; Δυστυχώς είμαι αρκετά απόλυτος στην παρακάτω δήλωση, η οποία είναι πως τον παρατάς/διώχνεις (πάντα ευγενικά, είμαστε και πολύ μικρή αγορά)! Εάν δεν καταλαβαίνει (ή δεν θέλει να καταλάβει) την δουλεία σου, δεν πρόκειται να ασχοληθεί και αυτός σοβαρά με άλλα εξίσου σημαντικά θέματα, όπως με κείμενα,  υλικό, φωτογραφίες, με το να ακολουθεί κάποιες guidelines στα κείμενα κτλ κτλ., με αποτέλεσμα το site να αποτύχει (και να κατηγορηθείς και εσύ γι αυτό!). Πέρα από τα παραπάνω, αυτοί που δεν θέλουν να καταλάβουν την δουλειά σου, είναι συχνά αυτοί που αργούν να πληρώσουν, πληρώνουν λίγα (γιατί νομίζουν πως τα sites φτιάχνονται όπως κάνεις install μια εφαρμογή next => next =>done!) και γενικότερα μπαίνεις σε ένα τρυπάκι όπου χάνεις πολύτιμο χρόνο τον οποίο δεν πληρώνεσαι κι όλας.

Από εκεί και πέρα είναι προσωπική επιλογή του καθενός εάν θα αναλάβει ή όχι έναν τέτοιο πελάτη... Όλοι το έχουμε κάνει και το κάνουμε κατά καιρούς, μιας και πολλές φορές δεν γίνεται αλλιώς (πρέπει να πληρώσεις και το νοίκι στο τέλος του μήνα!). Εύχομαι να καταργηθεί κάποια στιγμή η παλιομοδίτικη και αντιπαραγωγική ατάκα, και γιατί όχι να την αλλάξουμε και με την καινούργια και πιο σωστή κατά την γνώμη μου (ιδιαίτερα στο χώρο μας) "Ο πελάτης έχει πάντα άδικο".
